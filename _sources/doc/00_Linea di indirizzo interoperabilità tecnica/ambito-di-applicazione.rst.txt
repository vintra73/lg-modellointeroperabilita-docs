Ambito di applicazione
======================

La Linea di indirizzo sull’interoperabilità tecnica delle Pubbliche
Amministrazioni viene redatta in ottemperanza alla lettera a comma 2
dell’Art. 14-bis del DECRETO LEGISLATIVO 7 marzo 2005, n. 82 (Codice
dell'amministrazione digitale.), che individua le funzioni di AgID tra
cui: "emanazione di Linee [...] di indirizzo [...] sull'attuazione e sul
rispetto delle norme di cui al presente Codice, anche attraverso
l'adozione di atti amministrativi generali, in materia di [...]
interoperabilità e cooperazione applicativa tra sistemi informatici
pubblici e quelli dell'Unione europea".

La Linea di indirizzo, e successivi aggiornamenti, viene emessa
attraverso Circolare AgID, nel rispetto della normativa vigente.

Soggetti destinatari
--------------------

La Linea di indirizzo è destinata ai soggetti di cui all'articolo 2,
comma 2 del CAD, così come indicato dall’articolo 75 dello stesso. I
destinatari la attuano nella realizzazione dei propri sistemi
informatici che fruiscono o erogano dati e/o servizi digitali ad altri
soggetti.

Per i e-service implementati dalle Pubbliche Amministrazioni prima
dell’emanazione della Linea di indirizzo, al fine di assicurare la
convergenza al ModI, si richiede di:

-  assicurare per i nuovi fruitori l’applicazione di modalità di
   fruizione conformi al presente documento;

-  prevedere, a valle di una valutazione di impatto che consideri la
   sicurezza dei servizi e l’effetto sui fruitori, la dismissione delle
   modalità difformi alla presente Linea di indirizzo.

La Linea di indirizzo è rivolta ai soggetti privati che devono
interoperare con la Pubblica Amministrazione per fruire di dati e/o
servizi tramite sistemi informatici.
